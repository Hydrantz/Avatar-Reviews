## *מבנה עונה 2 ברמת המאקרו:*
מעניין לראות איך בשונה מהעונה הראשונה, בה לאורך רובה המבנה היה מסע ארוך ליעד סופי וספציפי כאשר מגיעים כל פרק למקום חדש ופוגשים דמות משנה מעניינת, בחציה הראשון של עונה 2 המבנה מעט שונה.
עלילות הפרקים פחות ופחות נוגעות למקום הספציפי בו אנחנו נמצאים ויותר ויותר מתייחסות לדברים שצריכים להתבצע כדי למצב את אנג בשיאו לקראת העימות הבא מול אומת האש - בין אם זה דמויות שאנחנו צריכים להכיר ולהתחבר אליהן, חפצים שצריך להשיג, או מידע שצריך ללמוד.
כמו כן אנחנו מקבלים כבר בתחילת העונה ריכוז גבוה של פרקי "פילר" יחסית איטיים, כשברבע השני שלה העונה מאיצה להילוך גבוה מאוד. בדיעבד, ברור מאוד למה הפרקים האיטיים מרוכזים ברבע הראשון: 
נקודת אמצע העונה היא כשאנחנו לומדים על ליקוי החמה המתקרב, בו כשפי האש חלשים במיוחד. זה בבירור lead לקראת הקליימקס של העונה, כנראה אירוע סוף העונה. מכאן והלאה חצי העונה השני כנראה ימתקד בהכנות לקראת האירוע הזה. אבל כדי שנוכל לבסס את ה-lead הזה כבר באמצע העונה (תזמון חכם לדעתי), הסדרה חייבת לבסס את לימודי כשפות האדמה, את טוף, את אזולה כנבלית וכמובן את המתח בין זוקו לאזולה.
זה setup שקורה כולו ברבע השני של העונה, בו אנחנו פוגשים לראשונה את טוף (206 השודדת העיוורת), מבססים עוד את תעצומות הנפש של זוקו ויחסיו המורכבים עם אזולה (207 זוקו לבדו), מוצאים את מקומה של טוף בחבורה ומבססים סופית את מעמדה של אזולה כנבלית על (208 המרדף) מה שמוביל אל פיתוח אסטרטגיית ההתמודדות מול אזולה (209 עבודה קשה) ואל איתור ההזדמנות להביס אותה (210 הספריה). 
זה setup ארוך וחכם שאני מאוד מעריך מבחינה תסריטאית, וכאמור החסרון שלו הוא הרבע הראשון והיחסית חלש של העונה, שבזמנו לא הבנתי אבל עכשיו אני מבין (המיקום היחידי שנשאר בשביל הפרקים האלה).

## *עוד מחשבות על ארבע הכשפויות:*

נתחיל עם השורה התחתונה - ארבעת היסודות הם *שקר*. לא לגמרי, אבל במובן מסוים אני באמת חושב ככה. בינתיים עונה 2 מראה לנו שוב ושוב שהכשפויות לא כבולות לספסיפיקציה היסודית שהורגלנו לחשוב עליה.
זה מתחיל בקטן, עם "כשפות העננים" שאנחנו רואים מתישהו בעונה 1. בזמנו זה הרגיש לי מאולץ, "הם כשפי מים אבל הם יכולים לכופף את המים שבעננים". היום זה מרגיש לי הרבה יותר סביר, בעיקר אחרי שראינו את ההוא בביצה עושה "כשפות צמחים" (מכשף את הנוזלים שבצמח) שמושפעת מכשפות אדמה, את אזולה עושה "כשפות ברקים" (הפרדת האנרגיה השלילית והחיובית בגוף), את איירו עושה "תיעול ברקים" (בהשראת כשפות המים!) ואת טוף משתמשת בטכניקת ה"סונאר" שהיא פיתחה בכשפות אדמה. 
חשבתי על זה הרבה זמן, ואני מרגיש שהסדרה מנסה לכוון אותי בכוח לתיאוריית "כשפות היא כמו צבע", במובן שכמו שיש גלגל צבעים, יש גלגל כשפויות (מה שאיירו צייר על האדמה בפרק 209):
כל כשפות היא רבע מהגלגל, וכמו שצבעים קומפלמנטריים ממוקמים זה מול זה, כשפויות נגדיות ממוקמות זו מול זו בגלגל (אש מול מים, אוויר מול אדמה). והסדרה רומזת (מה זה רומזת, קורצת שוב ושוב ומוודאת שאני לא מפספס את הקריצה) שבתוך כל כשפות יש "תתי כשפויות", כמו גוונים בתוך הצבעים וביניהם. לדוגמה, בתוך כשפות מים יש כשפות עננים (שקרובה יותר לרבע של אוויר) וכשפות צמחים (שקרובה יותר לרבע של אדמה?). וכשפות ברקים היא תת כשפות בתוך כשפות אש אבל בסמוך לכשפות אוויר? אז מה זה אומר על התיעול ברקים, זו כשפות בכלל? ומה יש מהצד השני של כשפות אש, זה שקרוב לכשפות אדמה? כשפות לבה? (נראה לי הימור לא רע למשהו שעוד יגיע בסדרה)
זו תיאוריה מאוד נחמדה שמשאירה מקום לחזות עוד יכולות שנראה בהמשך, אבל אני מרגיש שהסדרה דוחפת אותה בכוח, ויש הרבה דברים שלא לגמרי מתיישבים לי איתה (מה נחשב כשפות ומה נחשב טכניקה?). אולי אני נותן פה יותר מדי קרדיט לסדרה, אבל אני חושב שזה קצת מסך עשן. אני מתחיל לחשוד שבמעין טוויסט כזה עם טייק של שלום והרמוניה, אנחנו הולכים לגלות בסוף הסדרה שההפרדה ליסודות היא נטו אינטרפרטציה אנושית של הטבע, אבסטרקציה, והעליונות של האווטאר היא שהוא לא מגביל את עצמו לשקר הזה.

## *לאן פנינו מועדות:*
אני קצת מבולבל, בקטע טוב. 
כבר בעונה 1 ביססנו שה-Endgame של הסדרה הוא sozin's comet. עם תחילתה של עונה 2 חזיתי שאירוע סוף העונה הולך להיות בה סינג סה. לא הייתי בטוח מה בדיוק, אבל משהו שקשור לעיר הזאת. זה הסתדר מאוד עם תמת האדמה של העונה, ועם זה שהאזכורים אליה פשוט לא מפסיקים. התחזית הזאת התחזקה ככל שהמשכנו בעונה, וגילינו שאיירו איבד את הבן שלו כשהוביל פלישה לבה סינג סה, ושזו הייתה נקודת המפנה ביחס שלו לאומת האש. ראינו איך אזולה הילדה חשבה לעצמה שאיירו חלש כשהפסיד שם, וזה מבחינתי היה המסמר האחרון בארון - עונה 2 הולכת להסתיים כשאזולה תוביל מחדש פלישה לבה סינג סה, וטים אווטאר יגנו על העיר. זה גם מאוד משחזר את הפינאלה של עונה 1 אבל בקנה מידה משמעותית גדול יותר, רק שהפעם איירו יצטרף להגנת העיר - מעין גאולה. ואגב גאולה, סביר להניח שזוקו בשלב הזה של הסדרה כבר יסיים את תהליך ההמרה ויילחם גם לצד איירו והאווטאר, בהגנה על העיר. הייתי ממש בטוח שזה מה שהולך לקרות, והייתי מה זה מרוצה מעצמי. 
ואז הגיע פרק 210, שטרף את הקלפים כשהציג לנו אירוע שיא נוסף - ליקוי החמה, שבבירור הולך להתרחש *לפני* השביט של סוזין. בגלל שהוא הוצג לנו כבר עכשיו, אני מתקשה להאמין שזה אירוע שיתרחש במהלך עונה 3. מה שמשאיר לנו *שני* אירועי קליימקס דרמטיים אחד אחרי השני בטווח של עשרה פרקים. נשמע מופרך. אז בעצם אנחנו לא הולכים לבה סינג סה? אנחנו לא עושים את זה עכשיו?
זה בדיוק מה שהייתי צריך. קצת אחרי הרגע שבו הרגשתי שאני מבין לאן הכל מתנקז ולאן אנחנו הולכים, הסדרה מצליחה מצד אחד לשמר את ה lead (הרי משהו מכל הדברים האלה הולך לקרות) ועדיין לשמור על עמימות.
באמת שכתיבת מאקרו מצוינת, איזו סדרה טובה. 
