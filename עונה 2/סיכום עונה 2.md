בשעה טובה ומוצלחת, סיימנו לצפות בעונה השנייה של אווטאר: כשף האוויר האחרון, הלא היא ספר האדמה. איזו עונה חזקה ומעניינת זו הייתה!

- היא התחילה בכמה פרקים שהזכירו לנו מי נגד מי ולאן אנחנו הולכים, ואז התעמקה בדמויות של זוקו ואזולה, תוך חידוד מערכת היחסים המורכבת ביניהם. במקביל, התחלנו להכין את הקרקע להצגתה של טוף ולראות כיצד היא משתלבת בטים אווטאר ובדינמיקה הקבוצתית.
- אחד האלמנטים המשמעותיים של העונה היה הסיפור של אפה. היעדרותו במשך שבעה פרקים – כמעט חצי עונה – הייתה בחירה משמעותית. הסדרה לא הקלה בכך ראש, וברגע שהיא בחרה להפריד אותו מהחבורה, היא התחייבה לכך עד הסוף. וזה אכן הורגש היטב, הן מבחינה רגשית והן מבחינת ההשלכות על הדמויות.
- באמצע העונה נחשפנו למידע על ליקוי החמה ויצאנו לספר על כך למלך האדמה. כמעט את כל החצי השני של העונה בילינו בבה סינג סה, והעיר עצמה הפכה לדמות בפני עצמה. לא מדובר בסתם רקע, אלא במקום עם משמעות עמוקה עבור ממלכת האדמה והעולם כולו. התמה המרכזית של בה סינג סה הייתה "רב הנסתר על הגלוי" – חומות, סודות, מה בפנים ומה בחוץ, מה נאמר ומה לא נאמר. זה מתקשר ישירות לאופי של כשפי האדמה – יציבות, עקשנות וכוח רצון, השארת רגליים על הקרקע. לכן, בעיני העונה הרוויחה ביושר את הזכות להיקרא "ספר האדמה".
- אפשר לראות שהייתה הפען מחשבה עמוקה על הכתיבה ברמת המאקרו, הרבה יותר מבספר המים. העונה הזו מרגישה כמו יחידה סיפורית מגובשת ושלמה.
- עונה 3 ללא ספק תיקח כיוון אחר – גם משום שזו עונת הסיום וגם בגלל שהסיפור יעבור להתמקד באומת האש. אפשר להניח שהתמות המרכזיות של ספר האש יהיו טינה, קנאה, פחד ורגשות מודחקים - הדברים שמניעים את אומת האש - וכנראה שגם חרטה וכפרה.
- יש לא מעט שאלות מסקרנות לקראת ההמשך. איירו נמצא כעת בידי אומת האש, ואין לנו מושג מה יעשו איתו. טים אווטאר ספגו הפסד קשה, כך שמעניין לדעת כיצד הם יתחילו את העונה הבאה - כנראה בהתחבטויות עצמיות ובירידת מורל משמעותית. מבחינת נקודות עלילה, ברור שליקוי החמה (יום השמש השחורה) והשביט של סוזין יהיו אירועים מכריעים. כנראה שהגעת השביט תיהיה אירוע סיום הסדרה, בעוד שליקוי החמה יתרחש איפשהו באמצע העונה. אבל עכשיו, כשאזולה יודעת על תכנית הפלישה בליקוי החמה וטים אווטאר לא מודעים לכך, נשאלת השאלה האם הם ימשיכו עם התכנית או לא. אם הם לא יבטלו אותה, זה הולך להיות כואב. ולבסוף, מסקרן לדעת מה עלה בגורלן של סוקי ולוחמות הקיושי.
- עונה 3 הנה אנחנו באים!