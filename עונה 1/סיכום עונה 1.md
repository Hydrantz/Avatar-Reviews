אז בשעה טובה סיימנו לצפות בעונה 1 של אווטאר, הידועה גם כספר המים. לפני שנמשיך הלאה לעונה 2, הנה כמה סיכומים של העונה שעברנו וציפיות מהעונה הבאה
## *מה אנחנו יודעים עד עכשיו*

- ### העולם
        נראה שמבחינה זמנית, העולם של הסדרה מתקיים טכנולוגית ותרבותית בתקופה שדומה לימי הביניים, כשאומת האש בדיוק קפצה שלב שמזכיר את המהפכה התעשייתית - עם טכנולוגיה שמאפשרת קיום של ספינות קיטור וטנקים.
        העולם מחולק לטריטוריות של ארבע אומות לפי הכשפויות השונות, כאשר (על פי המפה בפתיח) לאומת האדמה השטח הגדול ביותר, ואחריה אומת האש שנראה שמרוכזת במעין ארכיפלג במערב. אומת המים מורכבת משני שבטי המים המתגוררים בקוטב הצפוני והדרומי, ונוודי האוויר מתגוררים בארבעה מקדשים התואמים לרוחות השמיים (בינתיים ראינו רק את המקדש הצפוני והדרומי. קיומם של המקדש המערבי והמזרחי הוא בגדר השערה הגיונית)

- ### הכשפויות
        ארבע הכשפויות הן מים, אש, אוויר ואדמה. נקודת המוצא של תושבי העולם היא שחלק מהאנשים נולדים כשפים וחלק לא. לא ברור עדיין מה גורם לזה ומה קובע מי כשף ומי לא. כמו כן, לחלק מהכשפויות יש יכולות נלוות שניתן ללמוד - כמו למשל הריפוי בו יכולים לעסוק כשפי מים.

- ### האווטאר
        היישות היחידה שיכולה לעסוק ביותר מכשפות אחת - ולמעשה בכולן. מוקדם בסדרה אנחנו לומדים שתפקיד האווטאר בעולם הוא לשמור על שלום והרמוניה בין היסודות, ולשמש כבורר וכמעין סמכות רוחנית. כמו כן אנחנו לומדים שבכל דור נבחר אווטאר חדש לאחר מות קודמו בתפקיד, במה שנקרא ה-Avatar Cycle כאשר כל אווטאר מגיע מאומה אחרת. יותר מזה, כל אווטאר נושא עימו את הרוח של כל האווטארים הקודמים.
        עדיין לא ברור איך נבחר האווטאר, האם הוא מסומן מלידה או נבחר לאחר מכן, ולפי אילו קריטריונים. כן ראינו כיצד נוודי האש מאבחנים שאנג הוא האווטאר.

- ### רוחניות
        מעל כל נושא הכשפות והאווטאר מרחף נושא הרוחניות. נראה שרוב תושבי העולם לא מאוד מתעניינים ברוחות וביסודות הבסיסיים של הטבע, ופשוט לוקחים כמובן מאליו את זה שכשפויות זה דבר שקיים. עם זאת מדי פעם הסדרה מבהירה שבבירור מאחורי כל זה קיים יסוד רוחני שבעולם הסדרה ממש "יסודי לטבע", אך הסדרה בוחרת במכוון לספק מעט מאוד אינפורמציה בנושא ולהשאיר אותו מעורפל. דוגמאות לכך ניתן לראות בפרקים "עולם הרוחות" ו-"המצור על הצפון חלק ב" כאשר העולם הרוחני משחק תפקיד מכריע בקידום העלילה. כמו כן הדרך שבה איירו מתייחס לחשיבות של רוחות האוקיינוס והירח, מלמדת שבמובן מסוים אלו "האמיתות החשובות של העולם" שמהותיות הרבה יותר מאשר הגיאופוליטיקה של החלוקה לאומות, לכשפויות וליסודות.

- ### שושלת האש
        לא הרבה מסופר לנו על שושלת האש. בבירור יש שם ענייני משפחתולוגיה ודרמות שהסדרה עדיין לא חשפה.
        בינתיים, אנחנו יודעים שאבא של זוקו הוא הפיירלורד. אנחנו אפילו לא יודעים עדיין איך קוראים לו או איך הוא נראה. זה מידע שהסדרה במכוון שומרת קרוב לחזה כדי לייצר את האפקט שיותר חוששים ממשהו כשלא יודעים לשייך לו פנים.
        כמו כן אנחנו יודעים שדוד איירו, אח של אבא של זוקו, הוא למעשה האח הבכור והיה המיועד לרשת את כס האש. אנחנו יודעים שזה לא קרה בסוף, ושזה כנראה קשור למפלה צבאית שאיירו ספג באחת מערי אומת האדמה. מעט מאוד ידוע לנו על האירוע הזה. כמו כן בפרק האחרון לעונה נאמר לנו שאיירו איבד את בנו, ואני משער שמדובר באותו אירוע. כמו כן מאז איירו רואה בזוקו כבנו שלו ולקח על עצמו כמשימה להיות המנטור שלו ולחנוך אותו. איירו הוא דמות מאוד מעניינת, בבירור האינטרסים של אומת האש לא מעניינים אותו. כיוון שבעברו היה גנרל בכיר בצבא האש, אנחנו לא יודעים עדיין אם כך היה תמיד או שזה נובע מהאירוע המכונן שהוא חווה. כרגע נראה שהדבר היחידי שמעניין אותו זה לחנך את זוקו ולהוביל אותו אל עבר גאולה. כמו כן הוא מאוד צ'יל ואוהב להינות מהדברים הקטנים שבחיים. קל מאוד לטעות ולחשוב שאיירו הוא סתם סבא מצחיקי, אבל אני מאמין שיש עוד הרבה דברים לגביו שאנחנו לא יודעים ושהוא עוד יצליח להפתיע.
        בפרק האחרון לעונה אנחנו מגלים משום מקום שלזוקו יש אחות. ואפילו לא נאמר מה שמה. נאמר לנו שהיא הבת המועדפת על אביהם, ומכך אני מסיק שהיא דמות קיצונית ביותר.
        לא ידוע לנו כלום על אמא של זוקו. היא לא הוזכרה בכלל עד כה.
        על זוקו עצמו דיברנו כבר הרבה, ואת עונה 1 הוא מסיים בפוזיציה יחסית אופטימית לגבי קשת הגאולה שלו ("אני צריך לנוח").

- ### אומת האדמה
        אמנם במהלך העונה נתקלנו בכמה כשפי אדמה, ואפילו ראינו את העיר אומאשו, אבל עדיין יש עננת ערפל גדולה מאוד שמרחפת מעל אומת האדמה. במיוחד ביחס לזה שהם האומה הכי גדולה.
        קודם כל אנחנו לא יודעים כלום על מנהיגי אומת האדמה ואיפה הם יושבים. אנחנו לא יודעים כלום על ההיסטוריה שלהם במלחמה נגד אומת האש חוץ מהפרטים שכבר צוינו פה.
        אנחנו כן שמענו פעמים רבות במהלך העונה אזכורים רבים ואגביים לעיר "בה סינג סה". אני מנחש שהיא העיר המרכזית של אומת האדמה. אני גם מנחש שזו העיר שבה איירו נחל את תבוסתו הצבאית.

## *עתידות*
- העונה הראשונה הייתה ספר המים. אני מאמין שהעונה השלישית והאחרונה תהיה ספר האש, ולכן נקודת ההנחה שלי היא שעונה 2 תהיה ספר האדמה.
- בהתאם לכך, אני מאמין שהעונה נראה הרבה יותר את אומת האדמה וכשפי אדמה. וההימור הכי מתבקש הוא שנזכה לראות העונה את העיר בה סינג סה.
- עדיין לא ברור מה המדיניות של הסדרה לגבי חזרה של דמויות משנה שהופיעו רק לפרק אחד. בהתאם לתמה של האדמה, ובגלל שהוא דמות כזו אהובה, אני רוצה להאמין שנזכה לראות שוב פעם את קינג בומי.
- אחות של זוקו הולכת להיות הנבלית הראשית של עונה 2. והיא הולכת להיות מטורללת.
- לסוקה תהיה העונה קשת עלילתית של התמודדות עם אבל והתבגרות, בעקבות המוות של הנסיכה יואה. לדעתי אנחנו הולכים לראות את סוקה פחות עם רגעים קומיים ויותר עם רגעי זעם וחוסר סבלנות.
- עכשיו קטארה ואנג הרבה יותר חזקים ממה שהיו בעונה 1, ואני מאמין שזה יזמן איומים גדולים יותר ומסוכנים יותר.
- קצת long shot אבל אני מאמין שזוקו ישלים את קשת הגאולה שלו כבר בעונה 2, ובמהלך כל עונה 3 הוא כבר יהיה בצד של טים אווטאר.